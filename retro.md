Ohjelmoijatiimien on hyödyllistä etenkin ketterissä ohjelmistotuotantomenetelmissä järjestää välillä retrospektiivitilaisuuksia. Tällaisissa tilaisuuksissa pyritään arvioimaan aikaisempaa työskentelyä, ja tämän pohjalta tulevaa työskentelyä saadaan parannettua. "Start, Stop, Continue, More of, Less of Wheel" ja "Glad, Sad, Mad" ovat kaksi esimerkkiä erilaisista retrospektiivitilaisuuksien järjestämistavoista.

"Start, Stop, Continue, More of, Less of Wheel" on nimetty menetelmään kuuluvan kategoriapyörän mukaan, jonka avulla arvioidaan, miten projektin kehitystä halutaan jatkaa. Kategorioiden mukaan analysoidaan, mitä halutaan aloittaa, lopettaa, jatkaa, lisätä ja vähentää. Näistä asioista keskustellaan tilaisuudessa, jonka kesto on alle puoli tuntia. Keskustelun pohjalta tehdään muistiinpanoja eri kategorioihin liittyen.

"Glad, Sad, Mad" toimii niin, että tiimin jäsenet listaavat hyviä ja huonoja työskentelyyn liittyviä asioita, listattujen asioiden tärkeydestä äänestetään, ja tärkeimpiä asioita käydään läpi yhdessä. Huonoille asioille on kaksi kategoriaa: tiimin työhön/työskentelyyn liittyvät negatiiviset asiat ja mahdolliset tiimistä riippumattomat asiat, jotka ovat vaikeuttaneet sprinttiä. Tilaisuus pyrkii käsittelemään laajasti erilaisia asioita, ja voi kestää edellisen mainitun mallin mukaista prosessia kauemmin.
